<div>
    <p>
        <p> ၀န်ထမ်းစာမေးပွဲများတွင် မြန်မာစာ ဖြေဆိုရပါက “ဝါကျ”ရေးခိုင်းတာ အများဆုံးမေးပါသည်။ ဝါကျဖွဲ့တာကို အများစုမှ
            လွယ်ကူသည်ဟု မြင်ကျပါသည်။ အဲဒီအတွက်လည်း ဖြေသာဖြေပြီး အမှတ်မရဖြစ်ကျပါတယ်။ ဒါကြောင့် တွေ့သိထားတဲ့
            ဝါကျဖွဲ့နည်းလမ်းညွှန်လေးတွေကို စုစည်းတင်ပြလိုက်ပါတယ်။</p>
        <p> "ဝါက်” <br> "ဆိုလိုသည့် အဓိပ္ပာယ်ရောက်အောင် စနစ်တကျ စီစဉ်ထားသော ပုဒ်အစု အပေါင်းကို ဝါကျ ဟုခေါ်သည်"</p>
        <p> မြန်မာစာဖြေသူတွေ အားမစိုက်ထားလို့ အမှတ်မဆုံးရှုံးသင့်ပဲ ဆုံးရှုံးသွားလေ့ရှိတာ ဝါကျဖွဲ့ပါ။<br> ဝါကျဖွဲ့ကို
            လေ့ကျင့်သူ မရှိသလောက်ရှားပါတယ်။ စာမေးပွဲခန်းထဲမှာ ကြုံရာကျရာ ဖြေတော့ ကျတာနဲ့ပဲကြုံရမှာပေါ့လို့ အသိပေးရပါတယ်။
            စဉ်းစားပါ။ သံတစ်ချောင်းဖြောင့်အောင်ရိုက်မပြနိုင်သူ ဆောက်ထားတဲ့အိမ်ဆိုတာကို ဘယ်သူမှမယုံကြည်ပါ။
            ဝါကျငါးကြောင်းမျှ
            ပြေပြစ်ဆီလျော်ခိုင်မာမှန်ကန်အောင် မရေးနိုင်သူရဲ့ စာစီစာကုံးဆိုတာကို စာစစ်သူက စိတ်ဝင်စားပါ့မလားလို့။
            ဆိုလိုတာက
            ဝါကျ မပိုင်ခြင်းဟာ စာစီစာကုံးအထိ သက်ရောက်သွားနိုင်တာပါ။<br> ဝါစင်္ဂ မှားခြင်း။ ပြီးစလွယ်ရေးမှု။ သဘာဝယုတ္တိ။
            သတ်ပုံ ။ ကတ္တား ရွေးချယ်မှု<br> အထားအသို အထိ သေချာလေ့ကျင့်ထားမှပါ။</p>
        <p> ၁။ သတ်ပုံမှား<br> ဝါကျတစ်ကြောင်းလုံး ဘယ်နေရာမျှသတ်ပုံ မမှားသင့်ပါ။ ပေးထားချက်အကူးမှားက ပြာသာဒ်၊ သုသာန် ၊
            မဏ္ဍပ်
            ချောက်ချားစသော ဝေါဟာရတွေမှာ ဖြစ်တတ်ပါသည်။ ပြဿဒ်၊ သုဿန်၊ မဏ္ဍာပ်၊ ဥပါဒ် လို့ မှားကူးထဲက သွားတော့တာပါပဲ။
            သတ်ပုံမှာ<br> တတ်နှင့် တက် မကွဲပြားတော့ သွားတက်၊ လာတက်၊ နေတက်၊ပညာတက်သည်။ လက်ထက်ကို လက်ထပ်။ ရပ်ကွက်ကို
            ရပ်ကွပ်၊
            လက်ထပ်ဆို လက်ထက် ၊ မှားကြပါသည်။</p>
        <p> ၂။ ဗန်းစကားများ သုံးမိ၍ မှားခြင်း<br> ဘိသိက်ပွဲ။ ။ မြမြသည် မင်္ဂလာ ဘိသိက်ပွဲအတွက် အပီပြင်ထားသည်။<br> "အပီ"
            ဆိုသော ဗန်းစကား မသုံးသင့်ပါ။<br> အရမ်း ၊ မိုက်၊ စတာတွေမသုံးရပါ။</p>
        <p> ၃။ ဒေသိယ စကားများကို စာစစ်သူ နားမလည်၍ အမှတ်မရခြင်း။<br> တိုင်းရင်းသားကလေးတွေနှင့် ဆင်ခြေဖုံးနေ ကလေးတွေမှာ
            ကြုံရတတ်ပါသည်။<br> ဗြောင်းဆန်။ ။ မောင်မောင်တို့ တစ်ဖွဲ့လုံး ဒိန်းဒေါင်းပေါ်၌ ဗြောင်းဆန်နေသည်။<br> စာစစ်နေသူ
            ဆရာမက ဒိန်းဒေါင်းဆိုတာ ထော်လာဂျီ နောက်ဆွဲယာဉ်မှန်း မသိ၍ ဘာဆိုလိုမှန်းမသိပါ။<br> ဆုံးပါး။ ။ ဦးပုသည်
            ပေါ်တက်သောက်၍
            ဆုံးပါးသွားသည်။<br> စာစစ်နေသူက ပေါ်တက်ဆိုတာ ပိုးသတ်ဆေးမှန်း သဘောမပေါက်။<br> မှုန်ရီမှုန်မွှား ။
            တစ်မြို့လုံးမိုက်နေ၍ မှုန်ရီမှုန်မွှားသာ မြင်ရသည်။<br> စာစစ်သူက မှောင်လို့မထင်ဘူး။ ကလေးက
            သူတို့ဒေသအသုံးအတိုင်း
            မိုက်နေ၍ ဟု သုံးလိုက်တော့ ခက်ရော။</p>
        <p> ၄။ စကားပြော ဟန်ပါနေ၍ မှားခြင်း<br> အရေးစကားပြေနှင့် မဖြေဘဲ အပြောစကားပြေဟန် မပျောက်၍ အမှတ်မလွဲချော်အောင်
            ပြောပြရပါသည်။<br> ပလွှား။ ။ ဒေါ်လှတို့က ချမ်းသာလို့ မာန်မာန ပလွှားကြသည်။<br> "လို့ "နေရာမှာ " ၍ " ဝင်ရပါမည်။
        </p>
        <p> ၅။ အနက်ကို ဝါကျဖွဲ့၍ မှားခြင်း<br> ပုရစ်။ ။ ထွက်ခါစအရွက် ထွက်ခါစအဖူးကို ပုရစ်ဟု ခေါ်သည်။ <br> အမြုတေ။ ။
            ပုလဲသည်
            အမြုတေဖြစ်သည်။</p>
        <p> *လိပ်ပြာ*<br> ဝဲပျံနေတဲ့လိပ်ပြာလှလှလေးတွေကို မဆိုလိုပါ။ စိတ်ဝိညာဉ်ကို ဆိုလိုတာမို့ " လိပ်ပြာလွင့်၊
            လိပ်ပြာလုံ၊
            လိပ်ပြာသန့်၊ လိပ်ပြာခွဲ၊ "ဆိုတဲ့ မြန်မာ့ဆိုရိုးတွေနဲ့ ဝါကျဖွဲ့ရမှာပါ။</p>
        <p> * အားသန်*<br> ခွန်အားဗလ သန်စွမ်းတာကိုပြောတာမဟုတ်ပါ။<br> ပုစ္ဆာများ ဖြေရှင်းရန် အားသန်<br> မြန်မာစာဘာသာတွင်
            အားသန်<br> အလှူဒါနအရာ၌ အားသန် စသည်ဖြင့် စိတ်အားထက်သန်မှုကို ရည်ညွှန်း ဖွဲ့ရမှာပါ။</p>
        <p> *ပုရစ်*<br> အသံစူးရှသောပိုးကောင်တစ်မျိုး မဟုတ်ပါ။<br> သစ်ပင်ထက်တွင် ပုရစ်များ တွေ့ရသည် လို့ မရေးမိပါစေနှင့်။
            "ပုရစ်ဖူး" လို့ တွဲသုံးပေးခြင်းက သေချာစေပါသည်။</p>
        <p> * အဝီစိ*<br> စက်ဖြင့် စုပ်တင်ရသော ရေပြွန်တွင်း မဟုတ်ပါ။<br> အိမ်ရှေ့တွင် အဝီစိတွင်း ရှိသည်။
            မလုပ်လိုက်ပါနှင့်။
        </p>
        <p> *ကြေးမုံ*<br> သတင်းစာနာမည် မဟုတ်ပါ။ ပြဒါးသုတ်ထားသော မှန်လည်းမဟုတ်ပါ။<br> စျေးထဲမှ ကြေးမုံတစ်ချပ် ဝယ်လာသည်
            လည်း
            မလုပ်ပါနှင့်။ ရှေးခေတ် ကြေးမုံဟောင်းတစ်ချပ်ကို ပြတိုက်၌ တွေ့ရသည်။ ရာဇဝင်သည် ခေတ်ပြ ကြေးမုံ နှင့်တူသည်။
            ဆိုတာက
            သေချာပါသည်။ု</p>
        <p> *ကျစ်လျစ်*<br> တောင့်တင်းခိုင်မာတဲ့ အဓိပ္ပာယ်သက်ရောက်အောင် မှားဖွဲ့တတ်ပါတယ်။ ပြဋ္ဌာန်းအနက်ဖြစ်တဲ့
            စည်းကမ်းရှိသည်
            ဆိုတဲ့ အဓိပ္ပာယ်ဝင်အောင်ရေးဖို့ အနေအထိုင်ကျစ်လျစ်သည်။ အသုံးအစွဲ ကျစ်လျစ်သည် နှင့်သာ ဖြေသင့်ပါသည်။</p>
        <p> *ချက်ကောင်း*<br> သေကွင်းသေကွက် ထိချက်ကောင်းကို ဆိုလိုတာ မဟုတ်လို့ မုဆိုးသည် သမင်၏ ချက်ကောင်းကို
            မြားဖြင့်ပစ်သည်။
            ချက်ကောင်းကို လက်သီးဖြင့် ထိုးလိုက်သည်။ စတဲ့ဝါကျတွေမှာ ပြဋ္ဌာန်းအနက်ကို မဖော်ဆောင်နိုင်တာ သတိပြုပါ။
            ချက်ကောင်းကိုစောင့်၍ ရောင်းဝယ်သည်။ ဆိုတာမျိုးက သင့်တော်ပါမည်။ </p>
        <p> *ကျေးဇူး*<br> အကျိုး၊ အရည်အသွေး ကို သူတစ်ဦးက အခြားသူတစ်ဦးကိုပြုဖူးသော အကျိုးဆောင်မှုနဲ့့
            မှားဖွဲ့နေကြပါတယ်။<br>
            လက်ဆောင်ပေး၍ ကျေးဇူးတင်ပါသည်။<br> မိဘကျေးဇူးကို ဆပ်ရမည်။ တို့ဟာ ပြဋ္ဌာန်းအနက်ကို မဖော်ဆောင်တာကို မသိမှား
            မှားကြပါတယ်။<br> ပညာ၏ ကျေးဇူး။ သီလသမာဓိ၏ ကျေးဇူး စသည်ဖြင့်သာ ဝါကျကို ပုံဖော်စေမှ သေချာမှာပါ။</p>
        <p> *သည်းခံ*<br> ခွင့်လွှတ်တဲ့ အနွံအတာခံတဲ့ မတုံ့ပြန်တဲ့ သည်းခံခြင်းအနက်နဲ့ ဝါကျဖွဲ့နေကြလို့မှားတာပါ။ ခြိုးခြံ
            ရောင့်ရဲသည် အနက်နဲ့ ဝါကျဖွဲ့ဖို့ သူတော်ကောင်းတို့သည် အရာရာကို သည်းခံနိုင်သည်။ ဟင်းမကောင်းသော်လည်း သည်းခံ၍
            စားခဲ့သည်။ ဆိုတာမျိုးက သေချာစေပါတယ်။</p>
        <p> *သဘင်*<br> သုခုမ ဂီတ အဆိုအကပညာကို မဆိုလိုပါ။<br> ဆုနှင်းသဘင်၊ ဘွဲ့နှင်းသဘင်၊ ဓမ္မ သဘင် ဆိုတာမျိုး သုံးမှ
            ဖြစ်မှာပါ။</p>
        <p> * ပေယာဂ*<br> ကလေးတွေက စုန်းအတတ်ပြုစားမှုကိုသာ ပယောဂလို့ နားလည်ထားတာ စွဲနေပါပြီ။<br> အားထုတ်မှုအနက်နဲ့
            သုံးရကောင်းမှန်းမသိပါ။ပြုပြင်ပေးမှပါ။<br> ဦးဘသည် ပယောဂ ဆရာကြီးဖြစ်သည်။ မလုပ်လိုက်ပါနှင့်။<br>
            ဘေးပယောဂအနှောင့်အယှက်ကြောင့် ချစ်ကြည်ရေး ပျက်စီးခဲ့သည်။ ဆိုတာမျိုးကို တွေးမိရပါမယ်။</p>
        <p> ဦးချ = ရှိခိုးကန်တော့ သည့် အနက်ဖြင့်သာသုံးပါ။<br> ထောင်းထောင်း = မီးခိုးငွေ့များ အရှိန်ပြင်းစွာထနေသည့်
            အနက်ဖြင့်သာ သုံးပါ။<br> ညောင်စောင်း = ရဟန်းတော်များ သီတင်းသုံး သည့် နေရာ အနက်ဖြင့်သာသုံးပါ။</p>
        <p> Credit - ကံ့ကော်ကောင်းကင်(မြန်မာစာ) <br> *********************************************<br> ဝေါဟာရကို
            ဝါကျဖွဲ့ခြင်း<br> -----------------------------<br> ဝေါဟာရတစ်ခုကို ဝါကျတည်ဆောက်ရာတွင် ပြဋ္ဌာန်းစာပါ
            ဝေါဟာရများ၏
            အဓိပ္ပါယ်ကို ပေါ်လွင်အောင် ဝါကျတွင်သုံရမည်<br> ဖြစ်ပါသည်။ ပြဋ္ဌာန်းစာပါ အဓိပ္ပါယ်အတိုင်း ပေါ်လွင်အောင်
            ဖွဲ့ဆိုမှု့မရှိပဲ အခြားအဓိပ္ပါယ် တစ်မျိုးဖြင့် ဝါကျဖွဲ့ ဆိုခဲ့မိလျှင် အမှတ်ရရှိနိုင်<br> မည် မဟုတ်ပါ။<br>
            သာဓက -
            သိုး ( ဦးထုပ် သို့မဟုတ် ခမောက် )<br> သိုး ။ ။ မြန်မာနိုင်ငံတွင် သိုး မွေးမြူရေးကို အားပေးသင့်သည်။<br> (
            ပြဋ္ဌာန်းစာပါ `သိုး`၏ အဓိပ္ပါယ်မှာ ဦးထုပ် သို့ ခမောက်ဖြစ်သည်။ထို့ကြောင့် အမှတ်မရရှိနိုင်ပါ။ )</p>
        <p> သိုး ။ ။ မင်းမဟာဂီရိနတ်မင်းသည် သိုး ဆောင်းထားသည်။(မှန်)</p>
        <p> စပျစ် ။ ။ သာစည်မိတ္ထီလာ တစ်ဝိုက်တွင် စပျစ် သီးပေါသည်။(မှား)<br> စပျစ် ။ ။ တောဓလေ့သဘာဝ စပျစ် ကျင်း၍
            မြိန်ရှက်စွာစားကြသည်။( မှန် )</p>
        <p> ထို့ပြင် ဝေါဟာရကို ``သဒ္ဒါ ``မှန်အောင် ဝါကျဖွဲ့ရန် လိုအပ်ပါသည်။</p>
        <p> သာဓက - ကျုံး<br> (၁) ကျုံး (ကြိယာ) ပေါင်းစုသိမ်းယူသည်။<br> (၂) ကျုံး (ကြိယာဝိသေသန)
            အားသွန်ခွန်စိုက်ပြုလုပ်သည်။<br> (၃) ကျုံး (နာမ်) မြို့ရိုးပတ်လည်တူးဖော်ထားသော မြောင်းကြီး။<br> စသည်ဖြင့်
            အဘိဓာန်အဓိပ္ပါယ် အသီးသီးရှိသော်လည်း ပြဋ္ဌာန်းစကားပြေ `နေဝင်မြင်သည်ဝရွှေပြည်` တွင် ကျုံး ဝေါဟာရသည်<br> နာမ်
            အဓိပ္ပါယ်ဖြင့်သာ သုံးထားပါသည်။</p>
        <p> ဒါကြောင့် -<br> ကျုံး ။ ။ နေ့စဉ် အမှိုက် ကျုံး ပါ။ (မှား)<br> ကျုံး ။ ။ အလုပ်ကျွေးကျန်များသဖြင့် ကျုံး
            လုပ်နေသည်။ (မှား)<br> ကျုံး ။ ။ နန်းမြို့ပတ်လည်တွင် ကျုံး ရှိသည်။ (မှန်)</p>
        <p> credit -<br> ************************************************<br> ၀ါကျဖွဲ့ အနှစ်ချုပ်သိစရာ<br> ၁။
            ပြဋ္ဌာန်းစာမှာ
            ဖွင့်ဆိုသော အနက် အဓိပ္ပာယ်ဖြင့် ဖွဲ့ဆိုဖို့ သတိပြုစေခြင်း။<br> ၂။ ဝါစင်္ဂမှန်အောင် ဖွဲ့ဆိုစေခြင်း။<br> ၃။
            အထားအသို မှန်ကန်ဖို့ ဂရုပြုစေခြင်း။<br> ့၄။ ကတ္တား ပါသောဝါကျများသာ ဖြေစေခြင်း။<br> ၅။ ကတ္တားဖန်တီးတတ်သော
            အလေ့အကျင့် ရှိစေခြင်း ။<br> ၆။ သဘာဝယုတ္တိ ရှိစေခြင်း။<br> ၇။ ဝေါဟာရ ၏ တွဲလုံးများကို မှတ်သား ထားစေခြင်း။<br>
            ၈။
            ဝါကျအတွင်း မည်သည့်နေရာတွင်မျှ သတ်ပုံမမှားစေရ။<br> ၉။ မည်သည့်ဝေါဟာရကို ဝါကျဖွဲ့ကြောင်း
            မျဉ်းသားဖို့မမေ့ပါနှင့်။
        </p>
        <p> *** ညီမျှခြင်းထိုး၍ မဖြေရပါ။</p>
        <p> မည်သည့်အရာမှ မပေါ့ဆစေလိုပါ။ ။ဂရုစိုက်သင့်ပါ၏</p>

</div>